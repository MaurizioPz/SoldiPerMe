---
title: Il miglior investimento oggi
date: "2020-10-30"
description: "te stesso."
tags:
  - investimenti
---
![online trading](/posts/images/2020-10-30__trading.jpg)

C'è una categoria di investimenti che alla lunga da sempre il miglior risultato.
A dirla tutta non è un gran segreto, credo che tutti in pratica abbiano già sentito, almeno una volta, quello che sto per dire. Il fatto è che il resto del mondo spesso agisce come se non credesse in queste parole, quindi vale la pena ripeterle.

    I migliori investimenti sono sempre in te stesso

C'è poco da fare, sembra una banalità, sembra scontato ed inutile ripeterlo, ma non c'è niente da fare... **è vero**. Per quanto tu possa essere un mago della finanza (*non lo sei*) che sa sempre quali sono le azioni da acquistare e quali invece vanno evitate (*non lo sai*).  
**Investire in te stesso avrà sempre un rendimento maggiore.**

# Tipi di investimento
Anche se normalmente si tratta di un mix delle due, gli investimenti possiamo categorizzarli per la risorsa principale che consumano:

* Tempo
* Denaro

## Socializzare
Avere una ricca rete di amici è un super potere nella vita. Non per niente uno dei detti più famosi è il classico *"chi trova un amico trova un tesoro"*.  
Non sono uno che segue troppo quello che dice la gente, ma ogni tanto la cultura popolare ha queste chicche che fai meglio a non ignorare.

Avere dei buoni amici, oltre a renderti più felice, è l'ideale per creare una rete di supporto che ti può dare una mano quando sei in difficoltà, banalmente:
* Hai perso il lavoro e chiedi ai tuoi amici se conoscono qualcuno che conosce qualcuno che può essere interessato. Questo è il modo migliore per trovare velocemente un nuovo lavoro. La maggior parte dei posti di lavoro vengono coperti senza neanche pubblicare un annuncio
* Devi trasferirti o fare dei lavori pesanti. Non si tratta di sfruttare i tuoi amici come operai non pagati, ma di trascorrere del tempo insieme facendo qualcosa di positivo

Naturalmente l'amicizia è una strada a doppio senso e quindi sempre meglio se ricambi i favori che ti son stati fatti, anzi meglio ancora se li ricambi in anticipo.
## Educazione
Qua dipende dal contesto, ma sono tentato dal dire che normalmente sarà più il tempo speso che il denaro investito, ci sono svariati modi ormai per imparare qualsiasi argomento su internet gratis o a basso costo. Se necessario, magari per il titolo, tornare a scuola o fare un master può essere il tassello che manca per fare il salto di posizione al lavoro e raggiungere uno stipendio che ci permetta di raggiungere i nostri obbiettivi.

## Salute
Questa è lunga, anche qui dipende dal contesto, può essere un investimento di denaro, perché dobbiamo pagare salato la riabilitazione necessaria per recuperarci dopo un trauma. Oppure può essere il tempo, ad esempio prenderci il tempo per andare a dormire ad un'ora decente.  
Può anche essere un mix, ad esempio, per la dieta, dovendo investire il tempo necessario per imparare a cucinare ed il denaro per degli ingredienti salutari.

# ROI
Tutto bello, ma qual è il ritorno di questi investimenti? Come per tutto, dipende, ma il ritorno è innegabile. Prima di tutto c'è la felicità, ognuna di queste aree di miglioramento ha un risultato garantito che da un senso di soddisfazione dovuta al raggiungimento dei propri obiettivi.  
Inoltre in base al contesto ci può essere il ritorno economico grazie ad esempio al cambio di lavoro ottenuto grazie allo zio del cugino della moglie del nostro amico e le nuove abilità imparate su YouTube.  
Oppure il tempo *di qualità* guadagnato dal dormire meglio ed avere l'energia per affrontare la giornata, invece che solo l'energia di buttarsi davanti al divano a vedere NetFlix.

## Svantaggi
Lo svantaggio principale di questo genere di investimenti è il fatto che sono tutti investimenti a lungo termine, nulla di quello che ti ho raccontato fino ad adesso cambierà la tua vita dall'oggi al domani, ma se vogliamo dirla tutta, la visione sul lungo periodo è quella su cui bisogna focalizzarsi, perché per quanto possiamo essere pessimisti, che ti piaccia o no, la vita è lunga, ed è compito tuo renderla bella. 