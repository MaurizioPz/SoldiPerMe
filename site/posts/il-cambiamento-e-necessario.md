---
title: Il cambiamento è necessario
date: "2020-11-18"
description: "molti ne hanno paura, ma è l'unico modo di migliorarsi."
tags:
  - cambiamento
---
![cambiamento](/posts/images/2020-11-12_ora-di-cambiare-w800.jpg)

> Una sola cosa è costante nella vita... il cambiamento

Per quanto sia qualcosa con cui ogni giorno ci troviamo a che fare, il cambiamento è temuto da molti. La maggior parte delle persone tende a cercare di evitare il cambiamento, sia questo il semplice provare un nuovo ristorante, che il più significativo e temuto cambio di lavoro.

Viste le mie origini sono sempre stato un po' diverso al riguardo, essendomi trasferito (anche cambiando continente) più volte nei primi 10 anni della mia vita di quante i miei compagni di scuola faranno probabilmente nel resto della loro. Da mio padre ho imparato che non bisogna aver paura del cambiamento, che mi ha sempre stimolato a cercare un lavoro migliore.

Se si vuole migliorare la propria esistenza una cosa è certa, bisogna cambiare. Sia chiaro, non ogni cambio è un miglioramento, ma **ogni miglioramento è un cambio**. Per definizione, non si può migliorare qualcosa senza cambiarlo.

Per tale motivo bisognerebbe accettare il cambiamento, certo sarà difficile all'inizio, ma è un investimento, uno dei tanti che possiamo fare, accettando un sacrificio nell'immediato, per ottenere una ricompensa in un domani.

> Chi lascia la strada vecchia per quella nuova, sa quel che lascia, ma non quel che trova

Come ogni detto popolare c'è della saggezza in queste parole, ma questo non vuol dire che non va mai lasciata la strada vecchia, se questa non porta dove vogliamo andare, è inutile continuare a percorrerla, non farà altro che portarci lontani dalla nostra destinazione.  
Quel che conta è che non sapremo mai veramente cosa otterremo fino a che non faremo il salto. E' bene analizzare la situazione futura, e cercare di capire cosa succederà, ma **è inutile sovranalizzare**, perché solo il cambio ci darà l'informazione *reale* che ci farà capire se è stata la scelta giusta o meno. 

Se non lo è stata c'è solo un modo per migliorare ed è cambiare di nuovo.